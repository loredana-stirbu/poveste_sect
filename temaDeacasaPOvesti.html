<!DOCTYPE html>
<html>
    <head>
        <title>Pove&#351ti</title>
    </head>
    <body style="background-color:#d5d2ff;">
        <style> 
            a { color: #2400f0; } 
            a:visited { color: #0f5832; } 
            a:hover { color: #e0d100; } 
        </style>
        
    <a href='file:///C:/Users/Admin/Desktop/info/temaDeacasaPOvesti.html' title='Homepage'> Homepage </a>
            <ol start="1">
                <li><a href='pg1.html' target='_blank' title='Link Pagina 1'>Povestea unei raze de soare</a></li>
                <li><a href='pgg2.html' target='_blank' title='Link Pagina 2'>Albă-ca-Zăpada şi cei şapte pitici</a></li>
                <li><a href='pg3.html'target='_blank' title='Link Pagina 3'>Povestea pisoiului tărcat</a></li>
                <li><a href='pg4.html'target='_blank' title='Link Pagina 4'>Balada celor cinci motănaşi</a></li>
            </ol>

            <a href='pg1.html' title='Link Pagina 1'>Povestea unei raze de soare</a>
            A fost odată o rază de soare ce era fata mai mică şi răsfăţată a astrului luminos. Într-o zi, raza a hotărât să se plimbe printr-o grădină. Uimită de frumuseţea florilor, răsfăţata astrului şi-a ales una dintre ele pe care să o pună în părul său, după care s-a înălţat în văzduh. Florile, care mai de care mai colorate, se întrebau care e norocoasa. Trandafirul a crezut că din familia lui, deoarece roua de pe petalele lui roşii arăta ca nişte diamante. La rândul lor, lalelele galbene au crezut că ele sunt alesele, pentru că au galbenul astrului luminos, crinul, pentru că este parfumat, iar violeta, pentru că are culoare vie. Într-un colţ, un ghiocel firav plângea, pentru că trena rochiei de aur a razei de soare i-a rupt codiţa. Plânsetul micuţului a răsunat ca un clopoţel pentru prinţesa soarelui, care a alergat înapoi spre grădină. Văzând ghiocelul cum zace pe pământ plângând, raza de soare a rostogolit de pe obrajii ei o lacrimă de aur, ce a căzut pe codiţa ruptă a vestitorului primăverii, vindecându-l. Cerându-şi iertare pentru ce a făcut, prinţesa l-a întrebat dacă doreşte să-i dea şi lui din frumuseţea celorlalte flori colorate. Lăsându-şi căpşorul în jos, ghiocelul i-a cerul razei să răsară primul de sub zăpada rece, iar parfumul lui să vestească primăvara. De atunci, în fiecare primăvară, ghiocelul este cel ce vesteşte îmbunătăţirea vremii, fiind prima plantă cu bulb ce înfloreşte după dezgheţarea solului.<br> 
                    <a id='#next1'> </a> <br> 
            <a href='pgg2.html' title='Link Pagina 2'>Albă-ca-Zăpada şi cei şapte pitici</a>
             Cică într-o iarnă, pe când zăpada cădea din înaltul nemărginit al cerului în fulgi mari şi pufoşi, o împărăteasă sta într-un jilţ şi cosea lângă o fereastră cu pervazul negru, de abanos. Poveşti de Fraţii Grimm - Albă-ca-Zăpada şi cei şapte pitici Şi cum cosea ea aşa, aruncându-şi din când în când privirile la ninsoarea ce se cernea de sus, se întâmplă să se înţepe cu acul în deget şi trei picături de sânge căzură în zăpadă. Roşul sângelui arăta atât de frumos pe albul zăpezii, că împărăteasa rămase încântată şi gândi în sinea ei: "Ce n-aş da să am un copil alb ca zăpada, roşu ca sângele şi cu părul negru ca abanosul!" Trecu timpul, dar nu prea multişor, şi împărăteasa născu o fetiţă albă ca zăpada, cu gura roşie ca sângele şi cu păr negru ca abanosul. Şi-i dădură numele de Albă-ca-Zăpada… După ce o aduse însă pe lume, împărăteasa muri. Cum trecu anul, împăratul îşi luă altă soţie. Femeia asta era cadră de frumoasă, dar nespus de trufaşă şi mândră şi n-ar fi îngăduit nici în ruptul capului s-o întreacă alta în frumuseţe. Avea o oglindă fermecată şi ori de câte ori se privea într-însa nu uita s-o întrebe: – Oglinjoară din perete, oglinjoară, – Cine e cea mai frumoasă din ţară? Şi oglinda-i răspundea: – Măria ta eşti cea mai frumoasă din întreaga ţară! Împărăteasa zâmbea fericită, fiindcă ştia că oglinda grăieşte numai adevărul. Vezi, însă, că Albă-ca-Zăpada creştea şi se făcea pe zi ce trecea tot mai frumoasă; şi când împlini şapte ani, era o minunăţie de fată frumoasă ca lumina zilei. Şi frumuseţea împărătesei începu a păli înaintea ei. Şi într-o bună zi, când împărăteasa întrebă oglinda: – Oglinjoară din perete, oglinjoară, – Cine e cea mai frumoasă din ţară? Oglinda-i răspunse: – Frumoasă eşti, crăiasă, ca ziua luminoasă, – Dar Albă-ca-Zăpada e mult, mult mai frumoasă! La auzul acestor vorbe, împărăteasa se înspăimântă grozav şi, de pizmă şi ciudă, o dată se îngălbeni şi se înverzi, de ziceai că-i moartea. Din clipa aceea, ori de câte ori o zărea pe Albă-ca-Zăpada simţea că-i plesneşte fierea de ciudă: şi azi aşa, mâine aşa, până ce începu s-o urască de moarte. Pizma şi ciuda creşteau în inima ei ca buruiana cea rea şi se cuibăriseră atât de adânc, că împărăteasa nu-şi mai găsea pace nici ziua, nici noaptea. În cele din urmă chemă un vânător şi-i porunci: – Ia fata asta şi du-o în adâncul pădurii, că nu rabd s-o mai văd în faţa ochilor! Omoar-o şi drept mărturie că mi-ai îndeplinit porunca să-mi aduci plămânii şi ficatul netrebnicei! Vânătorul nu ieşi din vorbele împărătesei şi se afundă cu Albă-ca-Zăpada în pădure; dar când scoase jungherul de la brâu şi se pregătea să-i străpungă inima nevinovată, sărmana copilă începu să plângă în hohote şi să se roage: – Vânătorule drag, cruţă-mi viaţa şi-ţi făgăduiesc c-o să-mi pierd urma în sălbăticia asta de codru şi n-o să mă mai întorc niciodată acasă! Şi pentru că Albă-ca-Zăpada era atât de frumoasă, vânătorului i se făcu milă de ea şi-i spuse: – Dacă-i aşa, fugi de te ascunde, fetiţă dragă, unde nu calcă picior de om! Iar în sinea lui gândea: "Biata de tine, până la urmă tot or să te sfâşie fiarele sălbatice!" Totuşi, parcă i se luase o piatră de pe inimă că nu trebuie să-şi mânjească mâinile cu sânge nevinovat. Şi cum tocmai trecea pe acolo în fugă un pui de mistreţ, îl înjunghie şi, scoţându-i plămânii şi ficatul, le duse împărătesei drept mărturie că i-a împlinit în totul dorinţa. Împărăteasa îi porunci bucătarului să le gătească de îndată, cu sare şi tot felul de mirodenii, şi atât de neagră era la suflet, că nu se dădu îndărăt să le mănânce, încredinţată fiind că mănâncă plămânii şi ficatul fetiţei. Biata copilă rămăsese singură-singurică în pădurea cea nesfârşită şi era atât de înfricoşată, că privea la mulţimea frunzelor de pe copaci ca şi când de-acolo ar fi putut să se ivească vreo primejdie şi nu ştia în ce chip şi-ar putea găsi scăparea… Într-un sfârşit începu să alerge şi gonea întruna peste bolovani colţuroşi şi printre mărăcini, iar fiarele sălbatice treceau în fugă pe dinaintea ei, dar nu-i făceau nici un rău. Alergă ea aşa, cât o mai ţinură picioarele, şi-n geana amurgului dădu cu ochii de o căsuţă şi intră înăuntru să se odihnească. În căsuţă, toate lucrurile erau mititele dar atât de gingaşe şi sclipind de curăţenie, că ţi-era mai mare dragul să le priveşti. Pe o măsuţă acoperită cu o faţă de masă albă erau rânduite şapte talere mici şi lângă fiecare taler se afla câte o linguriţă, o furculiţă, un cuţitaş şi-o cupă cât un degetar. Iar de-a lungul unui perete se înşirau şapte pătuceane, aşternute cu cearşafuri albe ca neaua. Cum era tare flămândă şi însetată, Albă-ca-Zăpada ciuguli câte un pic din fiecare taler, ciupi câte-o fărâmiţă de pâine şi sorbi din fiecare cupă câte-o înghiţitură de vin, fiindcă nu voia să ia toată mâncarea numai de la unul singur. Şi fiindcă se simţea grozav de obosită, dădu să se culce într-un pătuţ, dar nici unul nu i se potrivea: unul era prea lung, altul prea scurt şi abia ultimul pătuţ se nimeri să fie pe măsura ei. Fata se culcă în el şi adormi. Când se întunecă de-a binelea, sosiră şi stăpânii căsuţei. Erau cei şapte pitici, care sfredeleau munţii, scormonind în măruntaiele lor pentru a scoate la lumină tot soiul de metale. Ei aprinseră cele şapte lumânărele şi de îndată ce se făcu lumină în căsuţă îşi dădură seama că cineva străin cotrobăise peste tot, fiindcă lucrurile nu se mai aflau la locul lor, aşa cum le lăsaseră la plecare. Şi atunci primul pitic zise: – Cine a stat pe scăunelul meu? Al doilea urmă: – Cine a mâncat din talerul meu? Al treilea: – Cine a muşcat din pâinişoara mea? Al patrulea: – Cine a luat din legumele mele? Al cincilea: – Cine a umblat cu furculiţa mea? Al şaselea: – Cine a tăiat cu cuţitaşul meu? Al şaptelea întrebă şi el: – Cine a băut din cupa mea? Primul pitic cătă în jur mai cu luare-aminte şi pe dată văzu o mică adâncitură în pătucul lui. – Cine s-a culcat în pătuţul meu?! se minună el. Ceilalţi alergară într-o goană la pătuceanurile lor şi începură să strige care mai de care: – Şi-n pătuţul meu a stat cineva! Dar când cel de-al şaptelea se apropie de pătucul său, dete cu ochii de Albă-ca-Zăpada, care stătea în el adâncită în somn. Îi chemă pe ceilalţi şi cu toţii veniră în grabă, scoţând strigăte de uimire. Apoi îndreptară spre Albă-ca-Zăpada lumina celor şapte lumânărele şi rămaseră s-o privească. – Doamne, Dumnezeule, apucară ei să strige, tare frumoasă mai e copila asta! Şi atât de bucuroşi erau, că nu se îndurară s-o trezească, ci o lăsară să doarmă mai departe în pătuţ. Iar cel de-al şaptelea pitic dormi câte un ceas în patul fiecăruia şi aşa trecu noaptea. Când se lumină de zi, Albă-ca-Zăpada deschise încetinel ochii şi, văzându-i pe cei şapte pitici, se sperie rău. Dar ei se arătară prietenoşi şi începură s-o întrebe cu blândeţe: – Cum te cheamă, fetiţo? – Albă-ca-Zăpada! răspunse ea. – Şi cum se face că ai ajuns în căsuţa noastră? o mai întrebară ei. Atunci Albă-ca-Zăpada le povesti de-a fir a păr totul: cum maică-sa vitregă a pus s-o omoare, dar vânătorul se îndurase de ea şi-i lăsase viaţa şi cum gonise toată ziulica prin pădure, până ce dăduse peste căsuţa lor. După ce o ascultară fără să scape vreun cuvinţel din istorisirea ei, piticii îi ziseră: – Dacă te învoieşti să vezi de gospodăria noastră, să găteşti, să faci paturile, să coşi, să speli, să împleteşti şi să ţii totul în bună rânduială şi curăţenie, apoi poţi rămâne la noi şi n-o să duci lipsă de nimic. – Da, primesc cu dragă inimă! răspunse Albă-ca-Zăpada şi de atunci rămase la ei. Ea îngrijea acum de toate treburile casei şi-n fiecare dimineaţă piticii plecau în munţi să scoată aur şi tot soiul de alte metale şi, când se întorceau seara acasă, găseau mâncarea gata, aburind pe cuptor. Peste zi, fata rămânea singură-singurică şi din această pricină piticii cei buni avuseseră mereu grijă s-o povăţuiască: – Păzeşte-te de maşteră, că n-o să-i fie greu defel să afle că eşti la noi! Şi cine ştie ce pune iar la cale! Nu cumva să laşi pe cineva să intre în casă! Iar împărăteasa, fiind încredinţată că mâncase plămânii şi ficatul fiicei ei vitrege, se credea iarăşi cea mai frumoasă femeie de pe lume. Şi într-o zi, apropiindu-se de oglindă, o întrebă: – Oglinjoară din perete, oglinjoară, – Cine e cea mai frumoasă din ţară? Atunci oglinda îi răspunse: – Frumoasă eşti, crăiasă, ca ziua luminoasă, – Dar colo, ascunsă-n munţi, – Stă Albă-ca-Zăpada, la cei pitici cărunţi, – Şi-i mult mai frumoasă! Împărăteasa se sperie din cale-afară, fiindcă ştia prea bine că oglinda nu minte. Şi-şi dădu pe dată seama că vânătorul o înşelase şi că Albă-ca-Zăpada era încă în viaţă. Începu ea atunci să se frământe şi să chibzuiască în ce chip ar putea s-o piardă din nou, căci atâta vreme cât nu era cea mai frumoasă din toată împărăţia pizma îi chinuia sufletul fără răgaz şi n-avea clipă de linişte. În cele din urmă născoci ceva: îşi vopsi faţa şi se îmbrăcă întocmai ca o bătrână neguţătoreasă, că nimeni n-ar mai fi putut s-o recunoască. Schimbată astfel la înfăţişare, o porni peste cei şapte munţi şi într-un sfârşit se pomeni în faţa căscioarei celor şapte pitici. Bătu la uşă şi strigă din toată puterea: – De vânzare marfă frumoasă, de vânzare! Albă-ca-Zăpada îşi aruncă o privire pe geam şi întrebă: – Bună ziua, tuşică dragă, da’ ce ai matale de vânzare? – Marfă bună şi frumoasă! se grăbi să-i răspundă neguţătoreasa. Cingători de toate culorile. Şi vicleana scoase una, împletită din mătase bălţată. "Se vede cât de colo că-i o femeie de treabă, gândi fata, aşa că n-am de ce să n-o las înăuntru! Că doar n-o fi foc…" Trase zăvorul, o pofti să intre şi-şi cumpără cingătoarea cea frumoasă. – Vai ce pocit ţi-ai pus-o, fetiţo! Ia apropie-te, să te gătesc eu cu ea, aşa cum se cuvine! o îmbie cu blândeţe femeia. Albă-ca-Zăpada n-avea de unde să bănuiască c-ar paşte-o vreo primejdie şi o lăsă să-i pună cingătoarea. Dar băbuşca o încinse repede cu ea şi-o strânse atât de tare, că fetei i se tăie răsuflarea şi căzu jos ca moartă. – Ei, de-acum n-o să mai fii tu cea mai frumoasă! hohoti împărăteasa şi o şterse repede pe uşă. Nu mai trecu mult şi, spre seară, veniră acasă cei şapte pitici. Şi cum se mai speriară, bieţii de ei, când o găsiră pe iubita lor Albă-ca-Zăpada zăcând la pământ, fără simţire, de parcă-ar fi fost moartă! O ridicară de jos şi, văzând cât de strâns îi era mijlocul, tăiară în două cingătoarea. Fata prinse a răsufla iar şi încetul cu încetul îşi reveni în simţiri. Le povesti ea piticilor toate câte s-au întâmplat şi aceştia îi atraseră din nou luarea-aminte: – Neguţătoreasa ceea nu era alta decât haina de împărăteasă. Fereşte-te, barem de-acu’ încolo, fată dragă, şi nu mai lăsa pe nimeni să intre când nu suntem noi acasă! Şi tare multă dreptate aveau, că femeia cea neagră la inimă nici nu aşteptă să treacă bine pragul palatului şi se duse glonţ la oglindă şi-o întrebă: – Oglinjoară din perete, oglinjoară, – Cine e cea mai frumoasă din ţară? Iar oglinda pe dată îi răspunse: – Frumoasă eşti, crăiasă, ca ziua luminoasă, – Dar colo, ascunsă-n munţi, – Stă Albă-ca-Zăpada, la cei pitici cărunţi, – Şi-i mult mai frumoasă! Împărăteasa rămase ca stana de piatră când auzi asta şi simţi că-i năvăleşte tot sângele-n cap, ca un vârtej, de câtă spaimă şi mânie clocotea în ea. Va să zică, tot nu scăpase de Albă-ca-Zăpada, tot vie era netrebnica asta! "Ei bine, de data asta m-oi strădui să născocesc ceva fără de greş, ca să-ţi viu de-a binelea de hac!" Şi cum la farmece şi vrăji n-o întrecea nimeni, haina de împărăteasă meşteri un pieptene otrăvit. După aceea îşi schimbă hainele şi luă înfăţişarea unei băbuţe gârbovite de ani. Şi iarăşi o porni peste cei şapte munţi, la cei şapte pitici cărunţi. Ajungând ea la căsuţa lor, ciocăni în uşă şi strigă: – Marfă bună de vânzare, marfă bună! Albă-ca-Zăpada cătă afară pe geam şi spuse: – Vezi-ţi de drum, femeie, că n-am voie să las pe nimeni înăuntru! – Da’ de privit cred că ai voie să priveşti, nu-i aşa? Şi scoţând pieptenele cel otrăvit, îl tot plimbă pe sub ochii fetei. Atât de mult îi plăcuse pieptenul, că Albă-ca-Zăpada se lăsă amăgită şi deschise uşa. După ce se învoiră din preţ, bătrâna o momi cu cele mai dulci vorbe: – Ia vino încoa’ la baba, să te pieptene, ca să fii şi tu o dată pieptănată ca lumea! Biata Albă-ca-Zăpada nu se gândi la nimic rău şi se lăsă pieptănată. Dar de-abia îi trecu băbuşca pieptenele prin păr, că otrava şi începu să lucreze prin toate mădularele, arătându-şi puterea ucigătoare şi biata copilă căzu jos, fără viaţă. – Acu’ s-a sfârşit cu tine, frumoasa frumoaselor! rânji la ea femeia cea haină şi-n timp ce se grăbea să se îndepărteze de acele locuri sufletul ei negru clocotea de-o bucurie drăcească. Dar, spre norocul fetei, înserarea coborî curând şi cei şapte pitici sosiră acasă. De îndată ce-o văzură pe Albă-ca-Zăpada zăcând fără viaţă bănuiră că maştera trebuie să fi pus iar ceva la cale şi, cercetând copila cu grijă, dădură peste pieptenele cel otrăvit. Cum i-l smulseră din păr, Albă-ca-Zăpada îşi reveni în fire, ca şi când ar fi dormit numai niţeluş şi prinse a le povesti cele întâmplate. Dimineaţa piticii o sfătuiră din nou să fie cu ochii în patru şi să nu mai deschidă nimănui uşa, fie ce-o fi, şi apoi se duseră la treburile lor. În ăst timp, împărăteasa ajunsese la palatul ei şi aşezându-se în faţa oglinzii se grăbi s-o întrebe: – Oglinjoară din perete, oglinjoară, – Cine e cea mai frumoasă din ţară? Şi oglinda îi răspunse ca şi altădată: – Frumoasă eşti, crăiasă, ca ziua luminoasă, – Dar acolo, ascunsă-n munţi, – Stă Albă-ca-Zăpada, la cei pitici cărunţi, – Şi-i mult mai frumoasă! Auzindu-i spusele, împărăteasa începu să tremure toată şi să clocotească de mânie. "Netrebnica asta trebuie să moară, chiar de-ar fi să plătesc moartea ei cu preţul vieţii mele!" Se strecură apoi într-o odăiţă dosnică, în care nu călca picior de om, şi amestecă de ici, amestecă de colo, până ce plămădi un măr otrăvit. La înfăţişare mărul era nespus de frumos; alb ca spuma, pe-o parte, şi rumen pe alta, că oricine l-ar fi văzut i se trezea numaidecât pofta să-l mănânce. Dar cine ar fi apucat să muşte numai o dată din el zile multe nu mai avea şi cădea mort pe loc. După ce sfârşi de meşteşugit mărul, împărăteasa îşi boi faţa şi se îmbrăcă în straie de ţărancă. Şi schimbată astfel trecu peste cei şapte munţi, grăbindu-se să ajungă la căscioara celor şapte pitici. Aci bătu la uşă, dar Albă-ca-Zăpada scoase capul pe fereastră şi spuse: – Nu pot lăsa pe nimeni să intre, că nu-mi dau voie piticii! – Altă pagubă să n-am! răspunse ţăranca. Slavă Domnului, găsesc eu muşterii pentru merele mele! Da’ până una alta, hai de ia şi tu unul, că nu-i pe bani! – Nici nu mă gândesc să-l iau, răspunse Albă-ca-Zăpada, n-am voie să primesc nimic! – Ce, te temi să nu mori cumva otrăvită? strecură ea cu viclenie întrebarea. Fii pe pace, copiliţo! Iaca, tai mărul în două: bucata asta rumenă mănânc-o tu, iar pe cealaltă oi mânca-o eu. Dar vezi că mărul era cu meşteşug făcut, că numai partea cea rumenă era otrăvită. Albă-ca-Zăpada râvnea de nu mai putea să guste o dată din măr şi când o văzu pe ţărancă muşcând din el nu mai putu răbda şi întinzând mâna pe fereastră luă jumătatea cea înveninată. Dar n-apucă să-nghită decât o îmbucătură că şi căzu jos, fără suflare. Împărăteasa îi aruncă priviri ca de fiară şi, beată de bucurie, strigă printre hohote de râs: – Albă-ca-Zăpada, roşie ca sângele şi neagră ca abanosul, de-acu’ piticii n-or mai putea să te învie! Plecă de acolo cât putu de repede şi când ajunse la palat întrebă iar oglinda: – Oglinjoară din perete, oglinjoară, – Cine e cea mai frumoasă din ţară? Şi deodată auzi vorbele după care tânjise atât: – Măria ta e cea mai frumoasă din întreaga ţară! Abia acum îşi găsi liniştea inima ei cea pizmaşă, pe cât poate fi liniştită o inimă pizmaşă… În faptul serii, când piticii se întoarseră acasă o găsiră pe Albă-ca-Zăpada zăcând pe jos fără pic de suflare. Era moartă ca toţi morţii. O ridicară, căutând să vadă dacă nu găsesc vreun lucru înveninat, îi desfăcură cingătoarea, o pieptănară, o spălară cu apă şi cu vin, dar totul fu zadarnic. Copila cea dragă era moartă ca toţi morţii şi moartă rămase! Atunci o aşezară pe o năsălie şi, strângându-se toţi şapte în jurul ei, plânseră amar şi-o jeliră trei zile încheiate. Vrură după aceea s-o îngroape, dar fata arăta atât de frumoasă de parcă s-ar fi aflat doar în somn şi-n obraji avea aceiaşi bujori roşii dintotdeauna, aşa că piticii nu se îndurară s-o coboare în pământ. – Nu, în adâncul cel negru al pământului nu o putem coborî. Ar fi mare păcat! grăiră care mai de care şi, aşternându-se pe muncă, îi făcură un sicriu de cleştar, ca să poată fi văzută de oriunde te-ai uita la ea. O culcară apoi înăuntru şi deasupra îi scriseră numele cu slove de aur, precum şi că a fost fiică de împărat. Apoi urcară sicriul pe-un vârf de munte, de-l aşezară acolo, şi de fiecare dată rămânea câte unul de veghe. Vietăţile pădurii începură a veni şi ele s-o jelească; mai întâi se arătă o buhă, apoi un corb şi-n urma acestora o hulubiţă. Şi aşa rămase Albă-ca-Zăpada multă, multă vreme în sicriul ei de cleştar şi nimic nu-i ştirbea din negrăita-i frumuseţe. Părea că-i vie şi doarme, că era tot aşa de albă ca zăpada, de roşie ca sângele şi cu părul negru ca abanosul. Şi s-a întâmplat ca un fecior de crai să se rătăcească în pădurea aceea şi, dând peste căsuţa piticilor, să le ceară găzduire peste noapte. A doua zi, când o porni la drum, văzu sicriul din creştetul muntelui şi pe frumoasa Albă-ca-Zăpada, şi citi cu nesaţ ce sta scris deasupra, cu slove de aur. Şi cum privea vrăjit şi nu se putea desprinde de locul acela, începu a-i ruga pe pitici: – Daţi-mi mie sicriul şi-o să vă dau în schimb tot ce v-o pofti inima! Dar piticii îi răspunseră: – Nu ţi-l dăm nici pentru tot aurul din lume. Dacă văzu aşa, feciorul de împărat îi rugă cu şi mai multă stăruinţă şi ardoare: – Atunci înduraţi-vă şi mi-l dăruiţi, că de când i-am zărit chipul nu mai pot trăi fără s-o văd pe Albă-ca-Zăpada. Şi v-asigur c-o voi cinsti mereu şi-o voi păzi ca pe făptura care mi-e cea mai scumpă pe lume! Auzindu-l cu cât foc vorbea, inimoşii pitici se îndurară de el şi-i dăruiră sicriul. Feciorul de împărat îşi chemă slugile şi le porunci să ia coşciugul pe umeri şi să-l urmeze. Şi cum mergeau ei aşa, se întâmplă ca unul dintre slujitori să se poticnească de-o buturugă şi, din pricina zdruncinăturii, bucăţica de măr pe care o înghiţise Albă-ca-Zăpada îi sări afară din gâtlej. O clipită, doar atât să fi trecut, şi domniţa deschise ochii, ridică uşurel capacul sicriului şi se sculă în capul oaselor. Şi era din nou vie de parcă s-ar fi trezit tocmai atunci din somn. – Vai, Doamne, unde mă aflu? strigă ea nedumerită. Cu ochii râzând de bucurie, feciorul de împărat se apropie de dânsa şi-i spuse: – Cu mine eşti, cu mine! Şi-i povesti toate câte s-au întâmplat. Iar la sfârşit adause: – Îmi eşti mai dragă decât orice pe lumea asta şi de te-ai învoi să mă însoţeşti la curtea tatălui meu bine-ar fi, că ard de dorinţa să-mi fii soţie. Albă-ca-Zăpada ce era să mai spună, că şi ei îi căzuse drag… Porni împreună cu el şi făcură o nuntă de se duse vestea, cu mare alai şi voioşie. La nuntă o poftiră şi pe maştera cea haină, că de, tot o socoteau un fel de rudă… După ce s-a gătit ea cu veşmintele cele mai de preţ, s-a apropiat de oglindă şi a întrebat-o: – Oglinjoară, oglinjoară, – Cine e cea mai frumoasă din ţară? Şi oglinda pe dată i-a răspuns: – Frumoasă eşti, crăiasă, ca ziua luminoasă, – Dar tânăra domniţă e mult, mult mai frumoasă! Atunci drăcoaica de femeie începu să blesteme de ciudă şi să urle ca scoasă din minţi şi deodată simţi că i se face frică, dar o frică atât de îngrozitoare, că nu ştia ce să mai facă şi-ncotro s-o mai apuce. La început se codi să meargă la nuntă, dar cum nu-şi găsea o clipă de linişte, gândi că trebuie neapărat s-o vadă pe tânăra împărăteasă. Şi de cum păşi în sala tronului, dădu ochii cu Albă-ca-Zăpada şi, recunoscând-o, înlemni de spaimă şi rămase ţeapănă ca o momâie. Spaima pusese stăpânire pe toată făptura ei; din pricina asta, împărăteasa se urâţea văzând cu ochii. Şi atât de pocită se făcu că nici ea singură nu mai cuteza să se privească în oglindă. Îşi luă lumea în cap şi o ţinu tot într-o goană, până se pierdu în adâncul pădurii sălbatice, ca să-şi ascundă acolo urâţenia. Şi de atunci, nici unui om nu-i mai fu dat s-o vadă şi nimeni nu mai ştiu ceva despre soarta ei. Iar Albă-ca-Zăpada trăi în bucurie şi fericire împreună cu tânărul împărat şi, dacă n-or fi murit, cu siguranţă că mai trăiesc şi-n zilele noastre…
                    <a id='#next2'> </a> <br> 
            <a href='pg3.html' title='Link Pagina 3'>Povestea pisoiului tărcat</a>
            Demult, demult, intr-un satuc, linga o padure frumoasa, intr-o gospodarie mare traia o pisica. Stapinii pisicii erau oameni harnici si buni la suflet. Din zori pina in noapte munceau… mergeau la arat, semanat, prasit, hraneau, adapau animalele si pasarile de pe linga casa… Iar pisica nici ea nu o ducea rau, in fiecare zi, primea mincare de la gospodina casei, mai erau si copiii care o alintau cu tot felul de bunatati: ba un biscuit, ba o bucatica de carne, ba un os, ba o codita de peste, ba un pic de lapte… Traia pisica si huzurea, doar ca avea o singura datorie: sa prinda soarecii… Dar soareci erau multi, caci fiind hambarele pline cu faina, griu, porumb, orz si mei jivinele acestea lacome si nesatioase incercau sa se strecoare cu orice pret. Iar unde patrundeau guzganii nu mai raminea nimic, rupeau sacii, gaureau paretii si mincau toate grinele. De aceea pisica era mereu de garda. Statea la pinda si cum observa vreun soricut, hat ! si nu-i soricelul. Astfel, fiind pisica vrednica apara gospodaria de stricaciuni. Dar iata ca intr-o buna zi, stind asa la pinda, la un colt de hambar, aude un zgomot, fil fil fil fil…. Ce sa fie oare ? Ridica capul sus si zareste o cioara, care ii striga : – Car, car, car, coana pisica, dar ce faci mataluta ? – Prind soareci, raspunde pisica. – Si de ce ai face-o, ma rog ? – Pai, soarecii maninca grinele crescute, cu multa munca, de catre stapinii acestei case frumoase ! – Si tie ce-ti pasa, zise cioara, las se le manince pe toate. Tu mai bine du-te si te culca! La ce-ti trebuie sa te ostenesti ! Pisica a cazut pe ginduri…. Hm poate chiar ar fi bine sa trag un pui de somn. A lasat pisica paza hambarului si a plecat sa se odihneasca in fin. Soarecilor atita le-a trebuit. Cum au vazut ca pisica lipseste au dat buzna in hambar si au papat totul, totul, nu a ramas nici un bob de griu, nici un graunte, nici un fir de malai. Cind au venit stapinii acasa, mare le-a fost jalea… Ce sa faca ei fara grine, cu ce sa hraneasca animalele. Iar pisica dormea dusa, habar nu avea de pozna facuta. Cind s-a trezit si a vazut ce grozavie au facut soarecii si-a inteles greseala , dar era prea tirziu. Omul suparat a alungat-o de la casa, mai ales ca acum nu mai avea ce pazi. Pisica vazindu-se pe drumuri se uita in jur, incotro s-o apuce ? Se gindi cit se gindi si lua drumul spre moara. Ajunsa acolo, se duce la morar si-i zice: – Meau, meau, meau, domnule morar, as vrea sa lucrez la moara, ma primesti ? – Dar ce stii sa faci, intreba morarul. – Iti prind toti soarecii, iar tu in schimb imi dai cite un sac de griu in fiecare saptamina. – De acord, a raspuns morarul, dar vezi, sa nu te prind ca lenevesti, dealtfel, te alung fara sa te platesc! Asa a inceput pisica a lucra din greu la moara, caci soareci erau multi si erau foarte, foarte smecheri, greu ii prindea. La sfirsitul fiecarei saptamini primea sacul cu griu pe care il ducea stapinilor sai, ca sa hraneasca animalele. Asa a lucrat pisica si i-a ajutat sa iasa din impas… iar stapinilor le trecuse supararea si au primit-o cu bucurie inapoi. Din acea zi, pisica noastra, isi indeplinea datoria constiincios. Ea a inteles ca fiecare dintre noi are rolul sau, iar lenevia si iresponsabilitatea nu duc la nimic bun.<br> 
                    <a id='#next3'> </a> <br> 
            <a href='pg4.html' title='Link Pagina 4'>Balada celor cinci motănaşi</a>
            Partea de sus a oraşului se socotea printre pisici ca cel mai fericit colţişor de pe faţa pamântului şi nu era mâţă ce n-ar fi visat ca odată şi odată să se mute într-acolo. Dumnezeu ştie ce le ademenea în partea ceea de oraş – poate piaţa mică, unde vânzătorii picoteau veşnic în aşteptarea cumpărătorilor şi oricând puteai şterpeli câte ceva, poate livezile mari unde mai puteai da de vrabii bătrâne şi mioape, poate acoperişurile vechi şi umbrite, unde găseşti întotdeauna o vecină gata să-ţi asculte pasul… Orisicum, partea de sus a oraşului era socotită printre mâţe ca un fel de rai motănesc şi se abăteau încoace cine ştie de pe unde. Multe trăiau la stapâni având nume şi culcuş, altele trăiau de azi pe mâine, dar cea mai mare parte cutreierau gradinile să vadă de-s adevărate cele ce-au auzit ele despre traiul pisicilor de pe aici. Apoi, într-o bună zi, a mai răsărit o mâţă. N-a luat-o nimeni în seamă, că prea era caraghioasă – îi erau ciupite amândouă urechiuşile şi îi lipsea mai mult de jumătate din coadă. A cui era ea,Dumnezeu s-o ştie. Pesemne nu era a nimănui – blana ei cândva albă devenise galbenă, dovadă a multor ani de pribegie. Începuse chiar a se sălbătăci – avea îmblet moale, hoţesc, gata de fugă. A îmblat o bună jumătate de zi din ogradă în ogradă şi cum se vede avea de gând să se mute cu traiul încoace. Căuta într-una ceva – era atât de preocupată, încât nici nu mai simţea când se luau câinii din urma ei. Abia când colţii blestemaţilor erau la o şchioapă de blană, mâţa se aduna ghem, scotea un şuierat scurt şi atât de sălbatic încât potăile îşi vedeau de treabă, prefăcându-se că au vrut să facă şi ele o glumă… A tot trecut pe sub garduri, a tot mirosit urma cuiva, când s-a oprit iîn fundul unei ogrăzi lângă o cocioabă de scânduri. Era o cocioabă veche de tot, cu acoperişul fugit pe frunte cu o armată întreagă de proptele înfipte în coaste. Stă de multă vreme aşteptându-şi ceasul, şi nu se folosea nimeni de dânsa căci fugind la vale, cocioaba şi-a închis uşa pentru totdeauna. Locatarii au lăsat-o în pace vârându-i din vreme în vreme câte o proptea şi dând copiilor de grijă sa nu vină cu joaca încoace ca să nu nimerească tocmai atunci când i-a sosi cocioabei ceasul de apoi. Mâţa însă nu era dintre cele fricoase. A tot încercat să între când pe sub uşă, când printr-o crăpătură de la temelie, apoi suind o proptea mai lungă a sărit pe acoperiş şi a prins a toarce mulţumită – acoperişul avea nişte găuri prin care trecea o mâţă cu tot cu stăpânul ei. Până în seară n-a ieşit din cocioabă. Pe la amurg a sarit jos şi a prins a căra în pod fel de fel de nimicuri. A suit nişte cârpe vechi, un deget de mănusşă, o bucăţică de blană furată dintr-o tindă. A tot adunat o noapte întreagă – dinspre ziuă a mai suit în podul cocioabei o coadă de peşte şi n-a mai coborât înapoi. N-a coborât toată ziua, nici a doua zi n-a coborât – tocmai a treia zi dimineaţă a lunecat pe proptea jigarită, numai pielea şi oasele. S-a apropiat de primul prag ce i s-a întâmplat în cale şi a prins a mieuna moale şi sfios. Cerşea. Dar n-a avut răbdare să aştepte până s-a trezi mila stăpânei – a intrat într-o verandă de sticlă şi a zburat îndată înapoi cu o mătura aruncată în urma ei. Apoi a sărit în lada de gunoaie, fără să fi prins rândul de cu seară şi a făcut mare tărăboi între pisoii capitalei. Pisicile uşernice işi au demnitatea lor – o avea şi mâţa asta galbenă – cenuşie, dar s-a întâmplat ceva cu dânsa, ca după dimineaţa ceea n-a mai rămas nici urmă din demnitatea ei. Se milogea la fiecare uşă, se repezea la câini, încingând mare bătaie pentru mâncarea aruncată lor, fura din piaţă , de prin beciuri. Se întorcea numai pe o jumătate de ceas în podul cocioabei, apoi goana dupa mâncare pornea din nou. La câteva săptămâni pe acoperişul cocioabei a răsărit un botişor de motănaş şi a prins a cerceta lumea din jur zâmbind de parca se ruga: - Fraţilor cine-mi dă un ghemuşor să mă joc oleacă? Peste o clipă mai apăru un motănaş care era ghem, acela însă n-a mai stat să aştepte până o să-i aducă. A păşit voiniceşte spre streaşină, şi fireşte a venit cu capul în jos pe un strat de morcov. Era atât de uluit sărmanul, încât nici n-a mai mieunat, în schimb frate-său a ridicat pe acoperiş o zarvă nemaipomenită. A venit într-un suflet mâţa. L-a prins moale în gură pe cel căzut apoi a pornit să urce propteaua – păşea rar, încet. S-a prins cu o labă de streaşină – o clipă au atârnat amândoi în văzduh, apoi mâţa s-a făcut arc, arcul s-a desfăcut şi a dispărut în podul cocioabei. Erau cinci de tot. Cel ce apăruse primul pe acoperiş se întâmplase să fie mai răsărit decât ceilalţi şi era cam fudul pe chestia asta. Apoi veni cel ce căzuse – voinic, dolofan şi isteţ. Numai lui îi venea în cap să se suie pe spinarea mâţei pentru a-şi împlini somnul, căci la urma urmei în blană era moale şi cald. Apoi erau doi mai deopotrivă – pe semne că semănau unul cu altul şi legaseră o tovăraşie cum rar se întâlneşte printre motănaşi – veneau disdedimineaţă lângă degetul de mănuşă şi se tot jucau cu dânsul până ce îi prindea somnul. Al cincilea era puţintel şi nenorocit, abia de începuse a merge şi el. Acum mâţa era supărată – auzi tu să se ducă acela ca prostul la streaşină şi să vie cu capul în jos. Totuşi cât de supărată n-ar fi fost caând l-a văzut pe cel mic că vine să sugaă, l-a lăsat în pace. Apoi când cei doi tovarăşi care se jucaseră toată vremea cu degetul de mănuşă şi habar n-aveau de cele întâmplate, au venit să sugă, cel mai mare s-a repezit să le-o ia înainte… Motănaşii sug. Cinci codiţe ridicate sus se clătina încolo şi încoace a plăcere. Zece urechiușe stau ciulite gata să prindă sfadă cu oricine ar încerca să le strice masa…apoi codițele coboară încet, câte oleacă urechiușele picură și motănașii adorm grămăjoară; numai cel dolofan iese din mijlocul lor și, beat de somn, urcă pe spinarea mamei – ce să-i faci asa-i când te-ai deprins…Erau toți cinci bălani și curăței, așa cum fusese și ea odată. Aveau urechiușe întregi și codițe frumușele. Erau o mare minune codițele celea – după atâta pribegie, sărmana mâța, pe semne se aștepta ca și motănașii ei vor avea urechiușe ciupite și ceva mai puțin de jumătate de coadă… Dar a fost să fie altfel și n-avea capăt mândria ei de mamă. Încetișor ca să nu-i trezească a început a le linge blănițele, de parcă ar fi vrut să le vadă toată viața așa curățele cum au apărut pe lume. O rază de lumină strecurată prin acoperiș a coborât asupra motănașilor și erau ei frumușei cum nu se mai poate spune. Pe la zori i-a mai trezit să mai suga. Cel mai pici nu vroia să se trezească – care supt dragă, care supt?..Totuși, călcat de ceilalți, s-a trezit și a prins a-i izbi și el cum putea – ce înseamnă mă rog să-i strice somnul! După ce i-a văzut adormiți mâța a lunecat încet pe proptea și a pornit prin ogrăzi căutând mâncare… Era o toamnă târzie…Mâțele ce aveau stăpâni s-au mutat cu dormitul prin casele lor, beciurile au căpătat lăcăți, și vânzătorii de la piață mica nu mai picurau că le era frig…Acum mâța galbenă cenușie găsea mai greu de mâncare…Abia dacă făcea vreo trei drumuri pe zi şi la întoarcere era atât de obosită că suia cu greu în podul cocioabei… Dar într-o zi a dispărut disdedimineaţă şi nu s-a mai întors. Motănaşii stăteau grămăjoară şi o aşteptau ca să vadă ce se fac ei cu atâta foame. Mâţa nu se intorcea şi pân-la urmă foamea a scos motănaşii pe acoperiş. S-au încălzit o clipă la soare, apoi au prins a depăna o jale în cinci glasuri – poate a uitat de dânşii şi acum şi-a aminti… Apoi celui dolofan i s-a urât să tot mieune într-una – las-ca dacă nu vine mâţa se coboară el singur să vadă de ce nu vine…De data asta era păţit – n-a luat-o orbeşte, ci a coborât pe propteaua pe care cobora mamă-sa…apoi cel mai răsărit, pe semne din zaviste ca alţii i-o iau înainte a coborât şi el…s-au luat după dânsul şi cei doi tovarăşi – peste un sfert de ceas toţi cinci erau jos…până şi cel micuţ se uita mirat în jur – ca să vezi, al naibii, s-a coborât şi el… Când s-a întors biata mâţă, nu mai ştia ce să facă. În tot largul ograzii erau semaănate cinci blăniţe albe – las- că – şi găsesc ei şi singuri de mâncare…Parcă n-au şi ei tot patru lăbuţe şi un botişor ce prinde îndată urma celor gustoase?! O vreme mâţa a stat uluită locului. I-a chemat, dar n-au vrut să vie – numai cel micut a pornit spre dânsa, dar în drum a găsit o cutie goală de chibrituri şi a prins s-o miroase…Crescuseră. Şi erau atât de micuţi şi naivi că dacă s-ar fi repezit un căţel, i-ar fi pus pe toţi cinci grămadă, dar, pe semne a fost cineva acasă în lipsa ei şi i-a amăgit că au crescut de ajuns… O noapte întreagă s-a căznit până i-a urcat în pod – acum nu era aşa de uşor sa-i prinzi. Dinspre ziuă i-a văzut suiţi grămăjoară, dar nu-i putea aduna în culcuş. A venit însă o bură rece de ploaie şi iar i-a făcut micuţi cum erau. Stăteau grămăjoară încălzindu-se lângă dânsa, şi mâţa a prins a le înşira povestea mâţelor, de la începutul începuturilor şi până în ziua de azi, le-a povestit de unde vine ciuda câinilor şi în sfârşit ce-i cu şoarecii ceia… Când i-a văzut adormiţi, a coborât jos să se dumerească ce-i cu bura cea de ploaie şi daăa trece. Dar blana ei, păţită de atâtea ori s-a zburlit rău de tot şi i-a spus că vine iarna – vine o iarnă grea şi amarnică, cu zăpadă şi ger… Mâţa a suit propteaua înapoi şi s-a culcat lângaă motănaşi să se încălzească şi tot sta cu ochii deschişi, căci erau toţi micuţi şi firavi şi venea iarna cu zăpadă şi ger… Nopţi întregi a tot urzit în capul ei cinci vieţi de motănaşi, care erau sa fie cele mai frumoase, apoi într-o dimineaţă n-a plecat nicăieri. A găsit căteva coji de pâine ascunse de ea pentru zile negre. Apoi a găsit o coadă de peşte… Era o zi senină şi frumoasă…Ce mai bucurie pe capul motănaşilor – habar n-aveau mai înainte că şi mamei lor îi place să se joace cu degetul de mănuşă. De bucuria cea mare i s-au suit toţi în spinare apoi au prins a-i curăţa toţi blana, s-o facă şi pe-a ei albă… Apoi au auzit ceva ronţăind şi au stat cu toţii la pândă să prindă şoarecele. De abia pe la chindii au adormit motănaşii. Mâţa a stat o vreme lângă ei apoi i-a trezit şi a prins a-i coborî din pod. Părea sa fie supărată, şi nu ştiau bieţii motănaşi de ce s-a supărat aşa de odată mama lor şi încercau s-o împace. Mâţa însă nu vroia sa se împace. S-a strecurat pe sub gard, chemându-i după dânsa. Păşea încet, ca la pândă.Ochii larg deschişi privesc reci, alegând cel mai scurt drum, cea mai bună gaură sub gard… Urechile ei ciupite se ţintesc la fiece foşnet de frunză, la fiece lătrat de câine. Cinci ghemuşoare albesc în umbrele amurgului bucuroase că pleacă şi ele undeva. O boare de vânt aduce prin grădini răcoarea unei nopţi de toamnă. Printre crengile goale licăresc ferestrele luminate, şi vântul aduce de undeva de printre case o mireasma gustoasă- gustoasă. Apoi deodată mâţa s-a oprit. A adunat motănaşii lângă o tufă. L-a luat pe cel mai mare, mai dezmierdat şi au intrat împreuna într-o ogradă. O fetiţă, căreia pe semne nu-i ajunsese ziua, stătea lângă poartă, căutând cu jind în stradă. Mâţa şi-a trecut motănaşul pe lângă dânsa, apoi s-a întors înapoi şi a mai trecut o dată …Cum a zărit motănaşul fetiţa s-a pornit de îndată pe urma lui – pis-pis! Pană l-a prins.Apoi a pornit-o într-o goană spre casă strigând : - Bunica, bunica! Mâţa n-a mai stat să aştepte bucuria bunicii şi s-a întors iute la motănaşi, care o aşteptau lângă tufe. S-a mirat că-s numai patru…Apoi şi-a amintit… Au mai trecut pe sub câteva garduri, apoi la o cotitură de drum a zărit numai trei blăniţe în urma ei. Dolofanul dispăruse singur. Să-şi fi dat el seama iîncotro a pornit mâţa cu danşii, să fi găsit el singur un loc bun? A stat o clipa la cumpănă – să plece mai departe ori să-l caute? S-a intors să-l caute. L-a găsit cu vreo câteva ogrăzi în urmă. Se oprise lângă o ladă cu gunoi, i se făcuse foame şi găsise ceva. A vrut să-l ia cu dânsa, sa-i găsească ea singură un loc mai bun, dar a zărit de odată o mâţă cenuşie ce venea la ladă. S-a adunat ghem, gata să sară în ajutorul puiului ei, dar mâţa cenusie a venit lângă motănaş, s-a aşezat alături şi a prins a roade ceva împreună cu el. Rodea mai mult de urât ce i se făcuse, căci se vedea pe semne – era o mâţă cu stăpân, o mâţă alintată… N-a mai chemat dolofanul din urma ei – s-a întors singură la motănaşi, care rămăseseră numai trei… Ceilalti doi tovarăşi n-au vrut sa se desprindă unul de altul şi mâţa i-a dus în coridorul unei şcoli. Podeaua de ciment sufla rece şi motănaşii n-au vrut să rămână. S-au luat din urma ei. Mâţa i-a mai dus o dată, le-a mai cules şi nişte fărâmituri, dar motănaşii au mâncat fărâmiturile şi au venit iar după dânsa. Totuşi mâţa a hotărât sa-i lase cu orice preţ în coridorul şcolii. A găsit undeva pe afară un capăt de băsmăluţă – motănaşii au prins a se juca cu dânsa, şi mâţa a dispărut. Mai greu a fost cu cel micuţ. Simţise el pe semne ca-i vorba să-l lepede – umbla scâncind din urma ei .L-a vârât într-un beci, dar a ieşit înapoi, l-a adormit într-un coş, dar a sărit iar afară. Tot îmblând şi scâncind, pe la miezul nopţii a căzut într-o groapă săpată pe marginea drumului pentru copaci. Mieuna disperat. Mâţa s-a tupilat în întuneric şi stătea tăcută. Motănaşul mieuna într-una. Mâţa a stat aşa multă vreme, apoi a apărut în fundul străzii un omulean. Venea cântând ceva şi legănându-se. A trecut pe lângă motănaş, şi-a contenit cântecul. S-a aplecat peste groapă, a scos motănaşul. A stat o clipa pe gânduri, apoi şi-a văzut de drum, dar motănaşul s-a pornit din urma lui bocindu-se. Mâţa îi urmărea la câţiva paşi. Până la urmă omuleanul acela s-a supărat ca nu-şi putea sfârşi cântecul din pricina motănaşului.S -a oprit, l-a vârât în buzunar-motănaşul a amuţit la cald, iar omuleanul a pornit mai departe, tot legănându-se împreună cu cântecul lui. Băteau zorii… Vântul îmbla prin livezi culegând ultimele frunze din copaci. Mâţa mergea istovită, aiurită…tinea capul jos, urechiuşele ciupite nu mai stăteau la pândă şi blana ei gălbena cenuşie atârna caraghios pe şira spinării, de parcă era împrumutată de la o mâţă mai răsărită ca dânsa… Când s-a luminat bine de ziua, drumurile au adus-o iar la cocioaba veche de scânduri. A urcat iute pe proptea sub acoperiş, dar podul era pustiu… O aştepta un cuibar răcit, un deget de mănuşă, pe care nu-l mai împărţea nimeni. Cuminte, sleită de puteri, mâţa s-a întins alături de cuibar şi a rămas să zacă acolo. A stat o zi şi o noapte ghemuită – părea ca nici nu mai sufla. A doua zi a sărit jos, hotărâtă să fugă din partea ceea a oraşului, să dispară tot aşa cum apăruse nu demult… S-a dus dar peste o zi a venit înapoi. Apoi a dispărut iar şi iar a venit – culcuşul gol îi părea un motănaş de-al ei – un motănaş pe care nici nu-l putea duce să-l lase undeva, nici nu-l putea lua cu dânsa… Şi a rămas. Apoi a venit iarna. Când o răzbătea gerul ori foamea, cobora din cocioabă, îmbla prin ogradă cu ochii iînchişi, cu blana zburlită, venea lângă lada cu gunoaie şi aştepta cuminte până s-a săturat ultima mâţă, ca să vadă de-a raămâne ceva şi pentru dânsa. Rareori, când se abătea vre-un străin în ograda ceea, mâţa se înviora. Alerga schiopătând în întâmpinarea lui şi mieuna moale de parca vroia să-l intrebe: - N-ai văzut mata motănaşii mei? Oare pe unde or mai fi, ce fac, cum o mai duc ei sărmanii?
                    <a id='#next4'> </a> 
    </body>
</html>